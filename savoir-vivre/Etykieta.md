# Etykieta

Spis treści:

- Powitania
  - Ogólnie
  - Kolejność powitania
  - Powitanie na zewnątrz
  - Pozdrawianie nieznajomych
- Wchodzenie
  - Pierwszeństwo
  - Do miejsc publicznych
  - Po schodach
- Kolejność zajmowania miejsc
- Dłonie
  - Uścisk
  - Ucałowanie
- Rozmowa
  - Przedstawianie się
  - Formy zwracania się w rozmowie
  - Telefoniczna
- Wręczanie
  - Kwiatów
  - Prezentów
- Wychodzenie
  - Pożegnania
  - Po angielsku

- Sytuacje niezręczne

## 1 Powitania

### 1.1 Ogólnie

Powitanie jest formą pozdrowienia i jednocześnie wyrażenia szacunku lub sympatii. 

Powitaniu towarzyszą ukłon lub uściśnięcie dłoni.

Mężczyźni (nigdy kobiety) mogą uchylić nakrycia głowy.

Kobiety mogą podać mężczyźnie dłoń do ucałowania.

W ramach koleżeńskiej/przyjacielskiej zażyłości praktykowany jest delikatny pocałunek w oba policzki, który swą wylewnością i intensywnością nie może wybiegać poza poprawność.

Te same formy stosuje się przy pożegnaniu.

#### 1.1.1 Pierwsze wrażenie

Powitanie kształtuje pierwsze wrażenie o napotkanej osobie. Powinno być traktowane z wyjątkową uwagą.

Jadąc do kraju o innych niż nasze zwyczaje, należy się zorientować czy nasze standardowe gesty powitania nie urażą gospodarzy.

### 1.2 Kolejność powitania

Ogólna zasada mówi, że:

- mężczyzna wita kobietę

- młodszy wita starszego
- podwładny wita przełożonego

*Odstępstwem od pierwszeństwa kobiety jest sytuacja gdy wiek mężczyzny lub jego wysoki status wymagają mu przyznania wyższej pozycji.

Przy pożegnaniu porządek jest odwrotny.

W przypadku wejścia do pomieszczenia, gdzie znajdują się już inne osoby, pierwszy wita się wchodzący niezależnie od wieku czy rangi.

### 1.3 Powitanie na zewnątrz

**Rękawiczki**

Wskazane jest zdjęcie rękawiczki. Wyjątki:

- Jeśli rękawiczka należy do oficjalnego umundurowania. Nie zdejmuje się jej, nawet gdy druga osoba ma gołą rękę.
- Jeśli obie witające się osoby mają rękawiczki i umówią się na nieściąganie ich

**Nakrycie głowy**

Jeśli mężczyzna nosi nakrycie głowy, gestem powitania jest uchylenie go na widok znajomej osoby.

Jeśli pozdrowienie na zewnątrz nie powoduje się zatrzymania obu osób, witający unosi nakrycie głowy prawą ręką. Jeśli zaś zatrzymają się i wymieniają uścisk dłoni, nakrycie głowy należy uchylić lewą ręką.

Gest ten nie obowiązuje kobiet.

> Tłumaczy się to jednak nie obawą przed uszkodzeniem fryzury, lecz tradycją misternego upinania damskiego nakrycia głowy, sięgającą średniowiecza.

> Przy okazji warto przypomnieć fatalny nawyk, który szczęśliwie odchodzi w przeszłość, jakim było, głównie zimą, niezdejmowanie przez kobiety wełnianych czapek w pomieszczeniach tłumaczone jakoby względami higienicznymi. Jest to zwyczaj bardzo brzydki, dosłownie i w przenośni, bo oznacza **niezadawanie sobie wysiłku, by wyglądać estetycznie i robić dobre wrażenie na innych, co jest podstawą dobrego wychowania.**

### 1.4 Pozdrawianie nieznajomych

Gesty powitania można wykonywać nie tylko w stosunku do osób nam znanych, lecz także publicznych i nieznajomych.

**Osoby publiczne**

Osoby publiczne są powszechnie rozpoznawane z racji zajmowanych stanowisk lub roli odgrywanej w życiu społecznym.

Ukłon na ich widok będzie zrozumiany jako forma oddania szacunku przez nieznajomego.

Nie upoważnia to jednak do rozpoczęcia rozmowy.

**Osoby nieznajome**

Osoby nieznajome pozdrawia się krótkim "Dzień dobry" - przede wszystkim, gdy znajdują się w tej samej sytuacji co my lub gdy korzystają z tych samych miejsc/urządzeń. 

Np:

- wejście do poczekalni lekarskiej
- wspólna jazda windą
- zajęcie miejsca w jednym przedziale kolejowym

Każdy wchodzący wita pozostałych, a wychodzący na swym czasie/piętrze/stacji żegna. Uprzejmą formą jest również podziękowania za wspólną podróż. Wyjście bez słowa z windy czy opuszczenie poczekalni bez pożegnania są widocznymi przejawami złego wychowania*

> *Francuzi zwalczają je hasłem "Usagers sans usages" - "korzystający, nieumiejący korzystać"

Miłą formą jest również pozdrawianie się turystów na szlaku.

## 2 Wchodzenie

### 2.1 Pierwszeństwo

Wejście do windy, budynku czy wagonu wiąże się z kwestią pierwszeństwa. Obowiązuje wtedy zasada przepuszczania przodem:

- kobiet
- osób starszych
- przełożonych
- dzieci (z innych przyczyn)

Jeśli wchodzenie łączy się z otwarciem drzwi, czyni to osoba młodsza. Po przepuszczeniu starszych wchodzi sama, ale upewniając się, że nietrzymane już drzwi nie zamkną się gwałtownie przed następnymi osobami.

Zdarza się, że otwierający zostaje zablokowany przez kolejnych wchodzących. Jest to wielce niewłaściwe i wymaga od nadużywających grzeczności przynajmniej podziękowania.

> Należy uniknąć przesady w ustępowaniu sobie wzajemnie pierwszeństwa przy wchodzeniu, gdyż komiczny jest obraz osób stojących przed wejściem gdzieś, ale niezdecydowanych na jego przekroczenie. Wielokrotne ustępowanie sobie pierwszeństwa było uznawane zna znak rozpoznawczy Polaków. Dobre maniery mają ułatwiać życie codziennie, a nie je utrudniać, z**atem osoba, której ustąpiono pierwszeństwa, powinna podziękować i wejść pierwsza, zamiast się krygować.**

Te same zasady obowiązują przy wychodzeniu*

*Wyjątkiem jest zatłoczona winda, gdzie zdrowy rozsądek dyktuje, by opuściła ją najpierw osoba stojąca najbliżej wyjścia.

**Najpierw osoby wychodzące**

Przy przechodzeniu przez drzwi należy pamiętać, że zawsze przepuszcza się najpierw osoby wychodzące, co dotyczy również windy lub autobusu. Jest to wymóg nie tylko dobrego wychowania, ale przede wszystkim rozsądku: gdy windę opuszczą osoby wysiadające, dla wsiadających będzie więcej miejsca.

**Samochód**

Jeśli samochód prowadzi:

- zawodowy kierowca, miejscem głównego gościa jest prawe tylne siedzenie.
- właściciel, miejsce głównego gościa jest z przodu, obok kierowcy

Przy wsiadaniu do samochodu dobre wychowanie każe kierowcy otworzyć i przytrzymać drzwiczki przed kobietą lub starszym.

Przy wysiadaniu z samochodu otwieranie drzwiczek przez prowadzącego nie jest konieczne.

### 2.2 Do miejsc publicznych

Tutaj w niektórych sytuacjach stosowany jest odmienny porządek pierwszeństwa.

**Restauracja**

Do restauracji zawsze pierwszy wchodzi mężczyzna, poprzedzając kobietę, której towarzyszy.

> To stary zwyczaj pochodzący z czasów, gdy karczmy i oberże potrafiły być miejscem niebezpiecznym dla gości. Mężczyzna zatem „osłania” kobietę i upewnia się, że nic jej nie grozi. Jednocześnie może bezzwłocznie skierować się do kierownika sali (franc. maître d’hôtel), by poprosić o stolik lub potwierdzić wcześniejszą rezerwację.

**Budynek firmy**

Jeśli wchodzącego do budynku gościa powitał przy drzwiach pracownik, jest praktykowane i rozsądne, by poprzedzał go, prowadząc do swego gabinetu i wskazując drogę. Powinien to jednak wówczas zapowiedzieć.

### 2.3 Po schodach

Przy wchodzeniu po schodach (jeśli to konieczne) mężczyzna, człowiek młodszy lub podwładny przepuszcza przodem kobietę, starszego lub przełozonego.

Przy schodzeniu zaś to mężczyzna, człowiek młodszy, podwładny schodzi pierwszy.

> Chodzi tu o zasadę, ogólną etykiety, że mężczyzna jest po to, żeby pomagać kobiecie. Dlatego na schodach to on jest niżej, aby kiedy ona się potknie, to spadała na niego, a nie na odwrót.

Podczas mijania się na schodach pierwszeństwo zawsze ma schodzący.

> Schodzenie jest bardziej niebezpieczne.

## 3 Kolejność zajmowania miejsc

W samochodzie kolejność zajmowania miejsc jest zależna od statusu osoby prowadzącej.

W Europie kontynentalnej, gdzie obowiązuje ruch prawostronny, miejsca honorowe znajdują się zawsze po prawej stronie, którą samochód parkuje przy chodniku, aby zajmujące je osoby mogły bezpiecznie wysiąść.

**Samochód prowadzi właściciel**

Jeśli samochód prowadzi właściciel, pierwsze według ważności jest miejsce przy nim, czyli po prawej stronie z przodu.



Gdy kierowcą jest mężczyzna, a jego pasażerami są mężczyzna i dwie kobiety, drugi mężczyzna zajmuje miejsce przy nim, a obie kobiety z tyłu.

Gdy mężczyzna wiezie kobietę i mężczyznę, kobieta zajmie miejsce z przodu.

Gdy prowadzi samochód kobieta, to kobiety siadają z przodu, a mężczyźni z tyłu.

**Samochód prowadzi zawodowy kierowca**

Jeśli samochód prowadzi zawodowy kierowca, który nie jest rozmówcą pasażera, najważniejsze będzie miejsce po prawej stronie z tyłu. Kolejnym według ważności stanie się miejsce po lewej z tyłu, a ostatnim – z przodu przy kierowcy.



Z zasady należy unikać przewożenia normalnym samochodem osobowym więcej niż czterech osób.

Jeśli jednak konieczne jest przewiezienie piątej osoby, wówczas najważniejsze miejsce przeniesie się do przodu, a kolejne znajdą się z tyłu – po prawej, po lewej i jako ostatnie, pośrodku.

**Pierwszeństwo zasiadania**

Pierwsza zajmuje miejsce w samochodzie najważniejsza osoba siedząca z tyłu po prawej stronie. 

Kierowca otwiera przed nią prawe drzwi bądź przepuszcza się ją lewymi, jeśli samochód został zaparkowany przy lewym krawężniku.

Dopiero potem swoje miejsca zajmują pozostałe osoby, zawsze obchodząc samochód od tyłu, a nie przed oczami najważniejszej osobistości.

**Samolot**

W hierarchii miejsc w samolocie ważniejsze znajdują się zawsze w przednich rzędach, obowiązkowo od strony okna. Po pierwsze, dają lepszy widok podróżującemu, po drugie, miejsce koło okna nie wymaga wstawania, by wypuścić siedzącego obok, po trzecie, ważnej osobistości nie grozi wówczas przypadkowe potrącenie przez osobę przechodzącą korytarzem.

## 4 Dłonie

### 4.1 Uścisk

Uścisk dłoni, który towarzyszy pozdrowieniu, stał się zwyczajem powszechnym.

> Pierwotnie był gestem wymienianym jedynie przez równych sobie pozycją społeczną, dziś jest całkowicie demokratyczny.

Nie powinien być nadużywany i byłoby wskazane ograniczyć go do osób znanych oraz do sytuacji przedstawiania się.

**Unikanie uścisku**

Należy również pamiętać, że unikanie uścisku potrafi być świadomym znakiem niechęci lub braku szacunku do napotykanej osoby, a przynajmniej tak jest przyjmowane.

> Taka odmowa może być obelgą dyplomatyczną. W mowie potocznej spotyka się często określenie „nie podałbym mu ręki”, jako oceniające bez konieczności bliższego uzasadnienia, z czego zbyt chętnie korzystają u nas politycy. Bywa więc dopuszczalne tylko wówczas, gdy rzeczywiście chce się wyraźnie dać odczuć swój negatywny osąd danej osoby lub jej działań.

**Kto komu ręke podaje**

***

O ile powitanie rozpoczyna młodszy, mężczyzna i podwładny, o tyle rękę do uściśnięcia powinien wyciągnąć witany, a zatem starszy, kobieta lub przełożony.

***

Jest to szczególnie wygodne w przypadku kobiet, które odpowiadając na powitanie jedynie skłonem głowy, mogą dawać do zrozumienia, że nie życzą sobie całowania w rękę.

**Duże spotkania**

Należy unikać uścisku dłoni podczas dużych spotkań i posiedzeń, gdyż dezorganizuje to ich przebieg. Jest całkowicie niedopuszczalne, że osoba wychodząca wcześniej z zebrania żegna się w ten sposób ze wszystkimi pozostałymi. W takiej sytuacji wskazane jest wymienienie uścisku dłoni tylko z przewodniczącym obrad, jeśli siedzi się blisko niego, lub – ewentualnie – z bezpośrednimi sąsiadami.

### 4.2 Ucałowanie

Całowanie kobiecej ręki rządzi się zasadami zbliżonymi do jej uściśnięcia.
Jest pięknym gestem, świadectwem uszanowania i, jako takie, nie powinno być praktykowane powszechnie i przy każdej okazji.

> Wiele osób zwalcza je i krytykuje jako staroświecki, według określenia bodaj Juliana Tuwima, „cmok nonsens”.
> „Całowanie rączek” jest synonimem złego smaku. Największy włoski autorytet savoir-vivre’u Giovanni Nuvoletti mówi o całowaniu w rękę: odiosa moda (okropieństwo).
> Niektórzy widzą w nim przejaw seksizmu, inni – archaizm, a nawet brak higieny.
> Widok mężczyzn całujących ręce grupie pań potrafi być, w istocie, komiczny i przypominać bieg z przeszkodami lub taśmę produkcyjną, co daje kobiecie niewiele przyjemności. 
> Powszechne stosowanie tej formy powitania stało się gestem wyróżniającym – nie zawsze pozytywnie – Polaków; inni czynią to bardziej powściągliwie.

Ucałowanie ręki kobiety powinno się stosować z umiarkowaniem i łączyć bardziej z okazjami szczególnymi niż z codziennymi. Najlepiej ograniczyć je do kobiet, którym należy się szczególny szacunek z racji wieku, pozycji lub bliskiej znajomości.

- Niegdyś nie całowało się ręki panien jako osób niedojrzałych, co w naszych czasach utraciło aktualność. 

- Nie jest wskazane całowanie ręki koleżanek z pracy: w tym przypadku obowiązuje zasada równouprawnienia. 

- Nie całuje się również ręki kobiety na ulicy.

Jeśli decydujemy się na taką formę powitania, należy nadać mu charakter osobisty. Pocałunek jest lekkim muśnięciem warg, któremu nie mogą towarzyszyć ani odgłosy, ani zbyt zmysłowa pieszczota playboya.

> Według zwyczajów francuskich jej dłoń powinno się tylko zbliżyć do ust, nawet nimi nie dotykając.

## 5 Rozmowa

### 5.1 Przedstawianie się

W przedstawianiu się obowiązuje (zarówno przez osoby trzecie (może nią być gospodarz) jak i osobistym obowiązuje zasada starszeństwa. 

Przedstawia się zatem:

- mężczyznę - kobiecie
- młodszego - starszemu
- podwładnego - wyższemu rangą

> To osoba starsza pierwsza wie z kim ma do czynienia.

> Taki klasyczny Savoir-Vivre odstępuje od tej reguły, każąc przedstawiać **kobietę**: monarchom i członkom domów panujących, duchownym, dostojnikom państwowym, generalizacji, a nawet przełożonym męża. W obecnych czasach jednak większość mężczyzn uzna za właściwe i eleganckie przedstawienie ich kobiecie. Jednak nie należy zapominać o zdrowym rozsądku i młodej kobiecie nie wypada przedstawiać mężczyzny, który mógłby być jej dziadkiem.

**Całowanie papieża**

Przy przedstawianiu kogoś najwyższym dostojnikom Kościoła Katolickiego jest pocałunek ich dłoni lub pierścienia, symbolizujący posłuszeństwo urzędowi. Współcześnie zwyczaj całowania ręki przez wyznawców ogranicza się w zasadzie tylko do osoby papieża.

**Czynność przedstawiania się**

- Przedstawianie zawsze odbywa się na stojąco, co jest wyrazem wzajemnego szacunku. Osoby siedzące muszą w tym momencie powstać.

- Przy przedstawianiu należy w miarę możliwości wyraźnie podać jedynie imię i nazwisko, dodając – w przypadku kontaktów służbowych – nazwę instytucji lub firmy. Jest niewskazane, wymienianie przy tej okazji biletów wizytowych, co może nastąpić dopiero w wyniku rozmowy.

- Po przedstawieniu, któremu towarzyszy uścisk dłoni i krótkie wyrażenie zadowolenia z poznania, może nastąpić rozmowa. Inicjuje ją zawsze starszy, czyli osoba, której zostało się przedstawionym.

Jeśli starszy nie zainicjuje rozmowy, nie należy samemu podejmować takiej próby

**Większe grono osób**

Szczególną sytuację tworzy przedstawianie nowo przybyłego większemu gronu osób:

- Przedstawiający powinien tego dokonać według starszeństwa zgromadzonych.

- Należy pamiętać, że najstarszym może być również i nowo przybyły.

- Warto się upewnić, czy dobrze pamięta się nazwisko przedstawianej osoby. Jeśli nie, lepiej zrezygnować z prezentacji i pozostawić to innym.

> Można również, nie pamiętając nazwiska osoby, którą zamierzamy przedstawić, poszukać pośredniej formy – na przykład, unikając przyznania się do niepamięci, zaproponować, by sama podała swoje nazwisko. Należy jednak zrobić to w miarę zręcznie, by osoba ta nie poczuła się urażona.

Jeśli nowo przybyły chce włączyć się do prowadzonej rozmowy, powinien jej nie przerywać, lecz odczekać na moment, kiedy będzie mógł się przedstawić i poprosić o zgodę.

### 5.2 Formy zwracania się w rozmowie

Gestem uprzejmości jest zapamiętanie nazwisk i imion nowo poznanych osób i wykorzystanie tego przy kolejnym widzeniu. Nie tylko ułatwi to przedstawianie ich innym jako znajomych, ale też zaświadczy, że poprzedni kontakt utrwalił się w pamięci.

Osoby poznające się bliżej zwracają się do siebie imieniem, a jeszcze później mogą przechodzić w rozmowie z "pan", "pani" na "ty".

**nazwisko a pan/ty**

Istnieje zasadnicza różnica między:

- zwracaniem się imieniem lub nazwiskiem a 
- stosowaniem form „pan” lub „ty”.

Język polski uznaje zwracanie się nazwiskiem poprzedzonym „pan” za niegrzeczne i woli w takich sytuacjach nieco bezosobową formę „proszę pana”,

Polskim zwyczajem jest częste tytułowanie rozmówców („panie dyrektorze”, „panie doktorze”), gdy w innych kręgach kulturowych czyni się to w rozmowie raczej wstrzemięźliwie i jedynie w stosunku do osób piastujących najwyższe stanowiska.

W polszczyźnie popularne jest zwracanie się do osób bliżej znanych imieniem poprzedzonym formą „pan”, co w innych językach nie jest praktykowane i brzmiałoby niestosownie

**Przejście na Ty**

Angielski i francuski pozwalają na szybkie przejście do nazywania znajomego jego imieniem, co zawsze
inicjuje osoba starsza lub przełożony. Od wyczucia osoby, do której zwrócono się po imieniu, zależy, czy odpowie tym samym.

Polski obyczaj przywiązuje dużą wagę do przejścia na „ty”, podczas gdy zwyczaje innych narodów są w tym zakresie prostsze.

Przejście na „ty” zawsze inicjuje osoba starsza lub przełożony, co zgodnie z polskim zwyczajem odbywa się ceremonialnie – przez złożenie takiej propozycji. Temu dowodowi bliskości i sympatii często towarzyszy wspólne wypicie kieliszka alkoholu.

W innych krajach przejście na „ty” następuje, gdy tak zacznie się zwracać do młodszej osoba starsza, a do podwładnego – przełożony. Nie należy też zalecać przełożonym, by mówili „ty” do podwładnych, jeśli nie wiąże się to z wzajemnością.

**Praca**

Demokratyzacja zwyczajów coraz częściej dopuszcza zwracanie się do siebie po imieniu i automatyczne przechodzenie na „ty” podczas wspólnej pracy lub w przypadku przynależności do tej samej kategorii zawodowej.

> W polskiej tradycji kulturowej bywa to jednak problematyczne. Oznacza dla wielu z nas wejście w relacje prywatne, w których pracownicy nie krępują się kwestionować poleceń przełożonych, tłumaczyć własnych niedociągnięć albo spóźnień, uznając, że zezwala na nie taka bliskość. Tę różnicę kulturową dość często podkreślają amerykańscy inwestorzy w Polsce.

### 5.3 Telefoniczna

**Pory**

Standardowo się przyjmuje, że telefonować można w dni powszednie od godziny 8.00 do 22.00, jeśli nie jest się umówionym inaczej, a w niedziele i dni wolne od pracy nie powinno się dzwonić przed 11.00)

Dzwoniący z daleka muszą również sprawdzić, czy różnica czasów nie spowoduje, że ich telefon wyrwie kogoś ze snu. Należy również unikać godzin, które uchodzą za porę posiłków i głównych wydań dzienników telewizyjnych.

**Rozmowa**

Dzwoniący musi zacząć od powitania i przedstawienia się, co jest absolutnym obowiązkiem w kontaktach zawodowych i nieco mniej absolutnym w rozmowach prywatnych.

> W każdym przypadku należy unikać zgadywania po głosie, co jest irytujące i czasochłonne, bo rozmowa powinna być możliwie krótka i koncentrować się na sprawach istotnych.

Ponieważ dzwoniący nie widzi swego rozmówcy, trudno mu się zorientować, kiedy nadużywa jego czasu. Trzeba się tego wystrzegać, gdyż można niechcący popsuć sprawę, w której się dzwoni, a nawet zyskać opinię nudziarza. XD

Ważną zasadą jest oddzwanianie, po którym poznaje się dobre wychowanie.

**Komórki**

- Telefony dzwoniące na wykładach, spektaklach, koncertach, nabożeństwach itp. są barbarzyństwem.

- Osoby nieumiejące oddalić się by nie przeszkadzać swoją rozmową innym są uznane za źle wychowane
- Źle wychowane są również ludzie nieprzerywający rozmowy podczas zakupów czy w środkach transportu publicznego.
- Telefon komórkowy powinien być wyłączany podczas wszystkich spotkań, zebrań i imprez, a każde odstępstwo – oczekiwanie na ważną informację – należy usprawiedliwić. 
- Rozmowę prowadzi się dyskretnie, na uboczu i możliwie krótko.

## 6 Wręczanie

### 6.1 Prezentów

Wręczenie komuś prezentu jest znakiem pamięci, sympatii lub szacunku, ważnym jako świadectwo wzajemnej bliskości, a nie ze względu na materialną wartość.

Wybór prezentu zależy od stopnia zażyłości – podarunek zbyt kosztowny lub zbyt intymny może obdarowanego urazić.

stosunkach oficjalnych, ale także kontaktach zawodowych, należy również zwracać uwagę, by wartość prezentu nie była krępująca dla osoby, która go otrzymuje, i nie sprawiała niemiłego wrażenia próby zyskania jej przychylności. Niestosowność takiego podarunku może wywołać przeciwny skutek – zirytować obdarowanego zamiast dobrze go nastawić.

**Przekazanie prezentu**

Wręczanie prezentów i upominków zazwyczaj łączy się ze składaniem wizyty albo z uroczystym wydarzeniem w życiu prywatnym lub zawodowym: imieninami, ślubem, rocznicą, awansem zawodowym, zakończeniem pracy w zespole

Forma przekazania jest zależna od okoliczności i nie ma jednolitych co do tego zasad.

Jeśli jesteśmy w wąskim gronie to prezenty wręcza się rozpakowane lub rozpakowuje je obdarowany.

Zwyczajowo ofiarodawca powinien wówczas pomniejszać wartość prezentu, natomiast obdarowany – przeciwnie – bardzo go chwalić i wyrażać szczególną radość z jego otrzymania.

Na większym przyjęciu:

- każdy kolejny gość ofiarowuje prezent, który powinien być opakowany i mieć dołączoną wizytówkę ofiarodawcy.
- rozpakowuje się go wówczas po przyjęciu, a podziękowania składa się następnego dnia telefonicznie lub pocztą

**Cena prezentu**

Należy unikać wręczania zbyt cennych prezentów, by nie wprawiać w zakłopotanie koniecznością znacznego wydatku dla odwzajemnienia.

### 6.2 Kwiatów

Inną formą uniwersalnego podarunku są kwiaty. Najlepiej wyrażają pamięć lub wdzięczność, oddają uczucia łatwiej niż słowa i pomagają uzyskać wybaczenie faux pas.

Z racji, że szybko przemijają tracą na wartości użytkowej, która mogłaby czynić przyjęcie ich krępujących.

Kwiaty należy wręczać rozpakowane (chyba że są chronione przezroczystym celofanem.)

Różnym gatunkom kwiatów nadaje się znaczenie, które określa się mianem **język kwiatów**

- białe róże uważane są za odpowiednie dla młodych dziewcząt
- czerwone oznaczają gwałtowne uczucia
- żółte oznaczają miłość małżeńską
- goździk - przeciwieństwo róży - przynosi pecha
- mirt i kwiat pomarańczy oznaczają dziewiczą czystość
- hortensja, mieczyk, nenufar - obojętność, chłód
- niezapominajka - wierność
- konwalia - świeżość
- margerytka - niewinność
- lilie białe - czystość, wstydliwość
- bez biały - młodość
- bez fioletowy - skromność
- powój - silnie przywiązanie
- wrzos - zaufanie
- nagietek - zazdrość, niepokój
- wawrzyn - zwycięstwo
- gałąź oliwki - pokój

Kwiaty można wręczyć bezpośrednio lub przez posłańca – wtedy należy obowiązkowo dołączyć bilet wizytowy lub odręczny liścik

Ofiarowuje się je **kobietom**, niezależnie od wieku, i jedynie **starszym** wiekiem **mężczyznom**.

> Jeśli zatem są podziękowaniem za zaproszenie na udaną kolację, ich adresatem jest tylko pani domu.

Można ofiarowywać zarówno kwiaty cięte, jak i doniczkowe. W przypadku kwiatów ciętych należy przestrzegać **nieparzystej liczby.**

Jeśli kwiaty wręcza się osobiście, muszą być odwinięte z opakowania, jeśli przynosi je posłaniec z kwiaciarni, może je przekazać opakowane.

Poza wyjątkowymi sytuacjami nie należy wręczać bukietów polnych kwiatów, mimo że potrafią być piękne i nadają się dobrze do dekoracji domu.

## 7 Wychodzenie

### 7.1 Pożegnania

Tutaj odwraca się porządek powitań, czyli to starszy, kobieta lub przełożony żegna się pierwszy.

**Przyjęcia**

Opuszczający przyjęcie powinien podejść do gospodarzy, podziękować i się pożegnać.

Na dużych przyjęciach stojących, by nie absorbować gospodarzy, którzy zajmują się pozostałymi gośćmi, można wyjść, nie żegnając się. Właściwiej jest jednak zapowiedzieć wcześniejsze wyjście.

### 7.2 Po angielsku

Wyjście bez pożegnania w takich warunkach określa się mianem „po angielsku”.
Termin pochodzi z francuskiego filer à l’anglaise, a jego angielskim odpowiednikiem jest: to take French leave, co zdaje się dowodzić, że nikt nie chce się przyznać do ojcostwa tego zwyczaju. W złośliwym dowcipie, przypisywanym ambasadorowi Kajetanowi Morawskiemu i powtarzanym przez polskich przedwojennych dyplomatów, różnica między Anglikami i Polakami polegała na tym, że Anglicy nie żegnają się i wychodzą, a Polacy żegnają się i nie wychodzą.

## 8 Sytuacje niezręczne

W stosunkach między ludźmi niemożliwe jest uniknięcie błędu określanego powszechnie mianem faux pas, czyli fałszywego kroku.

Wszyscy świadkowie powinni jak najszybciej zatrzeć złe wrażenie czy skrępowanie, jakie może ten fałszywy krok wywołać.

Autor gafy powinien zachować się naturalnie i po prostu przeprosić zamiast brnąć w tłumaczenia.

Osoba, która poczuła się dotknięta ewentualną uwagą czy nieumyślnym brakiem uprzejmości, powinna dać odczuć brak żalu albo sytuację obrócić w żart.

Obserwatorzy wydarzenia powinni wykazać się dyskrecją jakby nic się nie stało.
